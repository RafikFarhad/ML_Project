নিহত রাফসান আহমেদ (১১) সদর উপজেলার ইস্পাহানি স্কুল অ্যান্ড কলেজের ষষ্ঠ শ্রেণির ছাত্র এবং শহরের কান্দিরপাড় এলাকার আবদুল কাইয়ুমের ছেলে। কোতয়ালি থানার ওসি খোরশেদ আলম জানান, শনিবার সকাল ৮টার দিকে ইস্পাহানি স্কুল অ্যান্ড কলেজের একটি বাস শহর থেকে ছাত্রদের নিয়ে ক্যান্টনমেন্ট এলাকায় স্কুলে আসার পথে এ দুর্ঘটনা ঘটে। “নোয়াপাড়া এলাকায় চালক নিয়ন্ত্রণ হারালে রাস্তার পাশের একটি গাছে ধাক্কা দিয়ে বাসটি থামানোর চেষ্টা করেন তিনি। এ সময় বাসটি উল্টে গিয়ে পাশে থাকা খাদে পড়ে গেলে এ হতাহতের ঘটনা ঘটে,” বলেন তিনি। শিক্ষা প্রতিষ্ঠানটির উপাধ্যক্ষ হাসানুজ্জামান মো. আলী কবির জানান, আহতদের মধ্যে ১১ ছাত্রকে কুমিল্লা সিএমএইচে এবং তিনজনকে কুমিল্লা মেডিকেল কলেজ হাসপাতালে ভর্তি করা হয়েছে। আহতদের মধ্যে কয়েকজনের অবস্থা আশঙ্কাজনক বলে জানান তিনি।

মঙ্গলবার বেলা ১টার দিকে গাজীপুর নগরীর দাক্ষিণ খান রেল ক্রসিংয়ে এ দুর্ঘটনা ঘটে। নিহত নাজিম খান (৪৫) পাবনার সুজানগর উপজেলা স্বাস্থ্য কমপ্লেক্সের মেডিকেল অফিসার হিসেবে কর্মরত ছিলেন। আহত অটোরিকশা চালক বিল্লাল হোসেনকে ঢাকা মেডিকেল কলেজ হাসপাতালে ভর্তি করা হয়েছে। টঙ্গী রেলওয়ে পুলিশ ফাঁড়ির উপ-পরিদর্শক (এসআই) ওবায়দুর রহমান জানান, একটি মামলায় সাক্ষ্য দিতে নাজিম খান পাবনা থেকে সোমবার ঢাকার যাত্রাবাড়ি এলাকার বাড়িতে আসেন। মঙ্গলবার অটোরিকশা নিয়ে তিনি গাজীপুর আদালতে যাচ্ছিলেন। পথে দাক্ষিণখান রেলক্রসিং অতিক্রম করার সময় ঢাকাগামী সিল্ক সিটি ট্রেন অটোরিকশাটিকে ধাক্কা দেয়। এতে অটোরিকশাটি ছিটকে পড়ে ঘটনাস্থলেই তিনি মারা যান। এসআই ওবায়দুর আরো বলেন, রেল ক্রসিংটি অরক্ষিত। এখানে কোনো গেইট বেরিয়ার না থাকায় নিজ দায়িত্বেই ক্রসিং অতিক্রম করতে হয়। নিহতের ভাই মনির খান বলেন, তার ভাই একটি মামলার হাজিরা দিতে ঢাকার বাসা থেকে বের হয়ে গাজীপুর আদালতে যাচ্ছিলেন। পাবনার সিভিল সার্জন তাহসিন বেগম বলেন, নাজিম এর আগে গাজীপুর সদর হাসপাতাল এবং নারায়ণগঞ্জ হাসপাতালে কর্মরত ছিলেন। দুই মাস আগে তিনি পাবনার সুজানগর স্বাস্থ্য কমপ্লেক্সে মেডিকেল অফিসার হিসাবে যোগ দেন।

খিলক্ষেত থানার ওসি নজরুল ইসলাম জানান, বৃহস্পতিবার বেলা ১২টার দিকে প্রকৌশলী এ কে এম আবু আব্দুল্লাহ (৫৫) ভবনটি থেকে পড়ে গিয়ে মারাত্মক আহত হন। কুর্মিটোলা জেনারেল হাসপাতালে নেওয়ার পর চিকিৎসক আব্দুল্লাহকে মৃত ঘোষণা করেন। আব্দুল্লাহর বাসা ঢাকার মোহাম্মদপুরে। তিনি রংপুরে কর্মরত ছিলেন বলে জানান ওসি। নাম প্রকাশে অনিচ্ছুক আব্দুল্লাহর সহকর্মীরা জানিয়েছেন, পুনরায় ঢাকায় বদলি হওয়ার জন্য প্রতিষ্ঠানটির ঊর্ধ্বতন কর্মকর্তাদের সঙ্গে কয়েকদিন ধরেই তার কথাবার্তা চলছিল। বৃহস্পতিবারও তিনি কর্মকর্তাদের সঙ্গে কথা বলতে প্রতিষ্ঠানের খিলক্ষেত কার্যালয়ে গিয়েছিলেন বলে জানান তারা। তবে বদলি নিয়ে কথা বলার জন্য আবদুল্লাহর কার্যালয়ে যাওয়ার বিষয়টি অস্বীকার করেছেন পল্লী বিদ্যুতায়ন বোর্ডের সদস্য (প্রশাসন) ইয়াকুব আলী পাটোয়ারী। তিনি বিডিনিউজ টোয়েন্টিফোর ডটকমকে বলেন, “প্রায় ৩০ বছরের চাকরি জীবনে তিনি (আবদুল্লাহ) মাত্র দুই বছর ঢাকার বাইরে ছিলেন। সবশেষ তাকে পদোন্নতি দিয়ে রংপুরে বদলি করা হয়েছিল। “অসুস্থতার কারণে তিনি তিন মাস ধরে ছুটিতে ছিলেন। শুক্রবার তার রংপুর ফিরে যাওয়ার কথা ছিল। এজন্য তিনি সহকর্মীদের সঙ্গে দেখা করতে এসেছিলেন।” আব্দুল্লাহর মৃত্যুর ঘটনা তদন্তে চার সদস্যের একটি কমিটি গঠন করেছে পল্লী বিদ্যুতায়ন বোর্ড। কমিটিকে ২৪ ঘণ্টার মধ্যে প্রতিবেদন দিতে বলা হয়েছে। এতেই মৃত্যুর প্রকৃত কারণ জানা যাবে বলে মনে করছেন ইয়াকুব পাটোয়ারী। প্রকৌশলীর মৃত্যুর ঘটনাটি দুর্ঘটনা, নাকি এর পেছনে অন্য কোনো আছে তা তদন্ত করে দেখা হচ্ছে বলে জানিয়েছেন ওসি নজরুল ইসলামও।

মঙ্গলবার গভীর রাতে ও বুধবার সকাল ১০টার দিকে উত্তরার নয় নম্বর সেক্টর এবং রমনায় মৎস্য ভবনের সামনের সড়কে দুর্ঘটনা দুটি ঘটে বলে ঢাকা মেডিকেল কলেজ হাসপাতাল ফাঁড়ি পুলিশের পরিদর্শক মোজাম্মেল হক জানান। নিহত আব্দুর রহিম (২২) ট্রাফিক পুলিশের কনস্টেবল ছিলেন। পরিদর্শক মোজাম্মেল বিডিনিউজ টোয়েন্টিফোর ডটকমকে বলেন, ভোর সোয়া ৪টার দিকে রহিমকে হাসপাতালে আনা হলে সাড়ে ৪টার দিকে তার মৃত্যু হয়। প্রত্যক্ষদর্শীর বরাত দিয়ে তিনি জানান, রাত ২টার দিকে উত্তরায় একটি পিকআপ একটি প্রাইভেটকারকে ধাক্কা দিয়ে চলে যাওয়ার সময় চালককে থামার সংকেত দেন দায়িত্বরত রহিম। কিন্তু পিকআপ চালক না থেমে তাকে ধাক্কা দিলে গুরুতর আহত হন রহিম। এদিকে সকাল ১০টার দিকে মৎস্য ভবনের সামনে সড়ক গাড়ির ধাক্কায় গুরুতর আহত হন অজ্ঞাতপরিচয় এক নারী। পথচারীরা তাকে হাসপাতালে নিয়ে এলে চিকিৎসক তাকে মৃত ঘোষণা করেন। আনুমানিক ৩০ বছর বয়সী ওই নারীর পরনে চেক শাড়ি ছিল বলে পরিদর্শক মোজাম্মেল জানান।

মুকসুদপুর থানার ওসি সালাহউদ্দিন মিয়া জানান, মঙ্গলবার সকাল সাড়ে ১০টার দিকে উপজেলার মুকসুদপুর কলেজ মোড় সংলগ্ন পেট্রোল পাম্প এলাকায় ঢাকা-খুলনা মহাসড়কে এ দুর্ঘটনা ঘটে। মৃতরা হলেন মুকসুদপুর উপজেলার লোহাচুড়া গ্রামের শাহজাহান মিয়ার ছেলে নূর আলম (৩২), কমলাপুর গ্রামের আকতার মোল্লার ছেলে সবুজ মোল্লা (২২) ও একই এলাকার রহিম শেখ (৩০) নিহতদের মধ্যে নূর আলম ও সবুজ ঘটনাস্থলে এবং রহিম শেখ বিকাল ৪টার দিকে ফরিদপুর মেডিকেল কলেজ হাসপাতালে মারা যান। এ ঘটনায় বিক্ষুব্ধ এলাকাবাসী প্রায় দুই ঘণ্টা ঢাকা-খুলনা সড়ক অবরোধ করে। ওসি সালাহউদ্দিন মিয়া আরো বলেন, নূর আলম, সবুজ মোল্লা ও রহিম শেখ একটি ট্রাক মেরামত শেষে সড়কের পাশে দাঁড়িয়েছিলেন। এ সময় সোনারগাঁ কুরিয়ার অ্যান্ড পার্সেল সার্ভিসের কভার্ড ভ্যানটি একটি নছিমনকে জায়গা দিতে গিয়ে তাদের চাপা দেয়। দুর্ঘটনার পর কভার্ড ভ্যানটি আটক করা হয়েছে বলে জানান তিনি।

বৃহস্পতিবার সকালে সাভারের আমিনবাজার ও জিরানি এলাকায় এ দুর্ঘটনা ঘটে। হতাহতদের পরিচয় তাৎক্ষণিকভাবে জানাতে পারেনি পুলিশ। সাভার মডেল থানার ওসি মোস্তফা কামাল জানান, সকাল ৮টার দিকে আমিনবাজারে ঢাকা-আরিচা মহাসড়কে একটি গাড়ি আনুমানিক ৩৭ বছর বয়সী এক পথচারীকে চাপা দিয়ে পালিয়ে যায়। এতে ঘটনাস্থলেই তার মৃত্যু হয়। অপরদিকে আশুলিয়া থানার ওসি শেখ বদরুল আলম জানান, ভোরে ঢাকাগামী হানিফ এন্ট্রারপ্রাইজের একটি বাস ঢাকা-টাঙ্গাইল মহাসড়কের জিরানি বাসস্ট্যান্ডের কাছে নিয়ন্ত্রণ হারিয়ে মাটির স্তুপের উপর উঠে যায়। এতে বাসের অন্তত পাঁচ যাত্রী আহত হয়েছেন। আহতদের প্রাথমিক চিকিৎসা দেয়া হয়েছে বলে জানান তিনি।

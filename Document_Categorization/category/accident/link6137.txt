এরা হলেন-কুলসুম বেগম (৪৫) ও তার ছেলে মনিরুল ইসলাম (১২)। তাদের গ্রামের বাড়ি বরিশালের আমতলি উপজেলায়। ফৌজদারহাটের জলিল টেক্সটাইল এলাকায় বসবাস করতেন তারা।  বৃহস্পতিবার ভোর সাড়ে ৫টার দিকে ফৌজদারহাটের ‘বে ভিউ সিএনজি ও পেট্রল পাম্পের’ সামনে এ দুর্ঘটনা ঘটে বলে হাইওয়ে পুলিশের ফৌজদারহাট ফাঁড়ির সার্জেন্ট কবির হোসেন জানান। তিনি বলেন, কুলসুম ও তার ছেলে ফৌজদারহাটে একটি আসবাবপত্রের দোকানে কাজ করতেন। মা দোকানে রান্না, আর তার কিশোর ছেলে দোকান মালিককে সাহায্য করত। প্রত্যক্ষদর্শীর বরাত দিয়ে সার্জেন্ট কবির বিডিনিউজ টোয়েন্টিফোর ডটকমকে বলেন, সকালের দিকে শ্যামলী পরিবহনের একটি বাস ও একটি কাভার্ডভ্যান সীতাকুণ্ড-ফৌজদারহাট মহাসড়কে প্রতিযোগিতা করে বেপরোয়া গতিতে যাচ্ছিল। একপর্যায়ে কাভার্ডভ্যানের চালক নিয়ন্ত্রণ হারালে সেটি রাস্তার পাশ দিয়ে হেঁটে যাওয়া মা-ছেলেকে চাপা দেয়। এতে ঘটনাস্থলেই দুজনের মৃত্যু হয়।   কাভার্ডভ্যানের চালক জাহাঙ্গীর আলমকে আটক করা হয়েছে বলে তিনি জানিয়েছেন।

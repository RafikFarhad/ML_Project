বৃহস্পতিবার ভোরে মালিগাছা মজিদপুর এলাকায় পাবনা-ঈশ্বরদী সড়কে এ দুর্ঘটনায় আরো একজন আহত হন বলে পাবনা সদর থানার ওসি কাজী হানিফুল ইসলাম জানান। নিহতরা হলেন-পৌর এলাকার শালগাড়িয়া তালবাগান পাড়ার নুরুল ইসলাম (৩৮) ও সদর উপজেলার ভাড়ারা ইউনিয়নের শ্রীরামপুর গ্রামের আবদুল জলিল (৪৫)। এদের মধ্যে নুরুল কাভার্ডভ্যানের চালক ছিলেন। প্রত্যক্ষদর্শীর বরাত দিয়ে ওসি হানিফুল বলেন, ভোরের দিকে ওই এলাকায় রাস্তার পাশে একটি ট্রাক দাঁড়িয়ে ছিল। পাবনা থেকে ঈশ্বরদীগামী দ্রুতগতিতে চলন্ত একটি কাভার্ড ভ্যান ওই ট্রাককে পিছনে ধাক্কা দেয়। এতে ঘটনাস্থলেই কাভার্ডভ্যান চালকসহ দুইজন নিহত হন। তাদের সঙ্গে থাকা আহত একজনকে উদ্ধার করে পাবনা সদর হাসপাতালে ভর্তি করা হয়। “চালক ঘুমের ঘোরে গাড়ি চালানোর কারণে এ দুর্ঘটনা ঘটতে পারে বলে প্রাথমিকভাবে ধারণা করা হচ্ছে,” বলে ওসি হানিফুল।

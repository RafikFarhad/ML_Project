তবে জাতির পিতা ওইদিনের ভাষণে ‘জয় পাকিস্তান’ বলেছিলেন কিনা সেই বিতর্কে জড়াননি আওয়ামী লীগের সাবেক এই সাংগঠনিক সম্পাদক। সম্প্রতি ‘১৯৭১: ভেতরে বাইরে’ প্রকাশের পর থেকে সমালোচনার মধ্যে রয়েছেন বীরউত্তম খেতাবধারী লেখক এ কে খন্দকার, যিনি গত আওয়ামী লীগ সরকারের মন্ত্রী ছিলেন। বাংলাদেশের প্রথম বিমান বাহিনী প্রধান তার বইতে লিখেছেন, ৭ মার্চ স্বাধীনতার ডাক দিয়ে বঙ্গবন্ধুর ভাষণ শেষ হয়েছিল ‘জয় পাকিস্তান’ বলার মাধ্যমে। খন্দকারের বই প্রকাশের পর এনিয়ে সংসদে তীব্র সমালোচনার পাশাপাশি তার বিরুদ্ধে রাষ্ট্রদ্রোহের অভিযোগ আনার দাবিও উঠেছে। জাসদের এক সময়ের নেতা ও ডাকসুর সাবেক ভিপি মান্না বলেন, “বঙ্গবন্ধু জয় পাকিস্তান বললে অন্যায় করেননি। ওই সময় তিনি ভুট্টো-ইয়াহিয়ার সঙ্গে কথা বলেননি? আর কথা বললেই বা ক্ষতি কি।” “বঙ্গবন্ধু আসলেই জয় পাকিস্তান বলেছেন কি বলেননি তা জানি না। এখন একে খন্দকার স্বাধীনতাবিরোধী হয়ে গেল? উনি এরশাদ সরকারের মন্ত্রী ছিলেন এটা জেনেও আপনারা (আওয়ামী লীগ) তাকে মন্ত্রী করলেন কেন?” জরুরি অবস্থার সময় ‘সংস্কারপন্থি’ হিসেবে পরিচিতি পাওয়ার পর আওয়ামী লীগের পদ হারানো মান্না আওয়ামী লীগ নেতাদের উদ্দেশ্য করে বলেন, “তাজুদ্দিনের (তাজউদ্দিন আহমেদ) বিরুদ্ধে কথা বলছেন, কাদের সিদ্দিকী নব্য রাজাকার হয়ে গেছেন- তাহলে রইলোটা কি?” গত রমজানে খালেদা জিয়ার ইফতারে যোগ দেয়া মান্না বলেন, “ঢাকার কোথায় দাঁড়িয়ে এই সরকার কি কি করেছে তার বিবরণ আগামী অক্টোবর মাসের তৃতীয় সপ্তাহে দেব। কোন মন্ত্রী কি করেছেন তাও বলব। আমি চাই সরকার এর জবাব দেবে।” বিগত ৫ জানুয়ারির নির্বাচন, জাতীয় সম্প্রচার নীতিমালা এবং সাম্প্রতিক ট্রেন দুর্ঘটনা নিয়ে কঠোর সমালোচনা করেন মান্না। তিনি বলেন, “অনেকে আমাকে বলেন ২৬ বছর আওয়ামী লীগ করে এখন সরকারের বিরুদ্ধে কথা বলছি। এখন তো ক্ষমতায় বিএনপি নেই। আমি তো বলি বিএনপিও দুর্নীতির মধ্যে ছিল। এই দুই দলের কাছে কেউই নিরাপদ নয়।” আরএসএনবিডি টোয়েন্টিফোর ডটকম নামের একটি অনলাইন সংবাদপত্রে তৃতীয় প্রতিষ্ঠা বার্ষিকী উপলক্ষে আলোচনা সভায় বক্তব্য দেন মান্না। রাজধানীর তোপখানা রোডে শিশু কল্যাণ পরিষদ অফিসের সম্মেলন কক্ষে ‘গণতন্ত্র-গণমাধ্যম ও আজকের বাংলাদেশ’ শিরোনামে এই আলোচনা সভার আয়োজন করা হয়। আরএসএনবিডি টোয়েন্টিফোর ডটকমের ব্যবস্থাপনা সম্পাদক আহমেদুল বারী বাবুল সভায় বক্তব্য রাখেন।

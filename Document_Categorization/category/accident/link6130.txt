রোববার সকাল সাড়ে ৬টার দিকে উপজেলার নোয়াপাড়া বাজারের পাশে চট্টগ্রাম-কাপ্তাই সড়কে এ দুর্ঘটনা ঘটে বলে রাউজান থানার এসআই টুটন মজুমদার জানান। ট্রাকটি কনফিডেন্স সিমেন্ট লিমিটেডের সিমেন্ট বোঝাই করে চট্টগ্রাম থেকে কাপ্তাই যাচ্ছিল বলে জানান তিনি। নিহতরা হলেন- ভোলার লালমোহন উপজেলার মহেশখালী গ্রামের ফয়জুল হোসেনের ছেলে মো. জামাল হোসেন (২৬) এবং একই জেলার দলিগর নগরের হাবিব মিয়ার ছেলে আক্তার হোসেন (১৮)। দুজনই নগরীর বায়েজিদ থানার আতুরার ডিপো এলাকায় ভাড়ায় বাসায় থাকতেন। তারা ওই ট্রাকে শ্রমিক হিসেবে কাজ করতেন। এসআই টুটন বলেন, সিমেন্টবোঝাই ট্রাকটি কাপ্তাই যাওয়ার পথে নোয়াপাড়া এলাকায় নিয়ন্ত্রণ হারিয়ে উল্টে খাদে পড়ে যায়। এসময় ট্রাকের পেছনের অংশে থাকা চার শ্রমিকের দুইজন চাপা পড়ে ঘটনাস্থলেই নিহত হন। অপর দুইজন সুস্থ আছেন বলে জানান তিনি।

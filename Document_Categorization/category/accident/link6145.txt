শনিবার পুলিশ সদর দপ্তরে এই দুইটি ধর্মীয় উৎসবে সার্বিক নিরাপত্তা ব্যবস্থা নিয়ে আয়োজিত সভায় এ আহ্বান জানিয়ে তিনি বলেন, “এসব অনুষ্ঠানকে কেন্দ্র করে কেউ যেন আইনশৃঙ্খলা পরিস্থিতির অবনতি ঘটাতে না পারে, সে ব্যাপারে সবাইকে সর্তক থাকতে হবে। পুলিশকে নিষ্ঠা এবং পেশাদারিত্বের সঙ্গে কাজ করতে হবে।” এসময় পুলিশ সদস্যদের সার্বিক সুযোগ-সুবিধা নিশ্চিতে সংশ্লিষ্ট কর্মকর্তাদের নির্দেশ দেন তিনি। সভার শুরুতে সহকারী মহাপরিদর্শক (এআইজি) মাহফুজুর রহমান ঈদ এবং পূজাকে সামনে রেখে পুলিশের সার্বিক নিরাপত্তা ব্যবস্থার পরিকল্পনা তুলে ধরেন। এসবের মধ্যে রয়েছে-  যত্রতত্র কোরবানির পশু ওঠানামা রোধ, পশুর হাটে অস্থায়ী পুলিশ ক্যাম্প স্থাপন, যান চলাচল স্বাভাবিক রাখার ব্যবস্থা করা, জাল নোট সনাক্তকরণ মেশিন স্থাপন, নৌকা বা ট্রাকে চাঁদা রোধ, ঈদ পরবর্তী কোরবানির চামড়া ক্রয়-বিক্রয় কেন্দ্রগুলোতে পর্যাপ্ত নিরাপত্তা ব্যবস্থা নেয়া ইত্যাদি।   এছাড়া ঈদগাহ এবং পূজা মণ্ডপগুলোতে বিশেষ নিরাপত্তা ব্যবস্থা নেয়ার কথাও জানান এআইজি মাহফুজ। সভায় জানানো হয়, রাজধানী ঢাকায় দুইশ’রও বেশি এবং সারাদেশে প্রায় ২৮ হাজার পূজামণ্ডপে দুর্গাপূজা আয়োজন করা হচ্ছে। এদিকে এই দুটি ধর্মীয় উৎসবকে কেন্দ্র করে পুলিশের এই সভায় যানবাহন সুষ্ঠুভাবে চলাচলের স্বার্থে এবং দুর্ঘটনা প্রতিরোধে  নসিমন, করিমন, ভটভটি ধরনের যান চলাচল বন্ধের সিদ্ধান্ত নেওয়া হয়েছে। সভায় অতিরিক্ত মহাপরিদর্শক একেএম শহীদুল হক, মো. আমির উদ্দিন, এসবি’র অতিরিক্ত মহাপরিদর্শক জাবেদ পাটোয়ারি, র‌্যাবের মহাপরিচালক মোখলেছুর রহমান, ডিএমডি কমিশনার বেনজীর আহমেদসহ পুলিশের শীর্ষ কর্মকর্তারা উপস্থিত ছিলেন।

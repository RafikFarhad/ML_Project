দগ্ধ একজনের অবস্থা আশঙ্কাজনক বলে চিকিৎসকরা জানিয়েছেন। শনিবার বেলা ১১টার দিকে ফিশারীঘাট সংলগ্ন নদীতে নোঙর করা এমভি মনির নামের ট্রলারে এ দুর্ঘটনা ঘটে বলে কোতয়ালি থানার হাবিলদার শহিদুর রহমান জানান। তিনি বিডিনিউজ টোয়েন্টিফোর ডটকমকে বলেন, ট্রলারটি চালু করার সময় এর ইঞ্জিন বিস্ফোরিত হয়ে আগুন ধরে যায়। পরে ট্রলারটি ধীরে ধীরে ডুবে যেতে থাকে। সেখানে পানি কম থাকায় ট্রলারটি পুরোপুরি ডোবেনি। আগুনে মো. লিটন (৩০),  নুরুদ্দিন (৪৩) ও মো. আকবর  (২০) নামে ট্রলারের তিনজন দগ্ধ হন। এ সময় হুড়োহুড়িতে মো. আলমগীর (৪৫) নামে আরেকজন আঘাত পেয়েছেন। আহতদের চট্টগ্রাম মেডিকেল কলেজ (চমেক) হাসপাতালে ভর্তি করা হয়েছে। লিটনের শরীরের ৯৫ শতাংশ পুড়ে গেছে বলে হাসপাতালের বার্ন ইউনিটের প্রধান মৃণাল কান্তি দাশ বিডিনিউজ টোয়েন্টিফোর ডটকমকে জানিয়েছেন।

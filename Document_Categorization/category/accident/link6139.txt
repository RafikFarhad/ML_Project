নিহতরা হলেন- জাহানারা বেগম (৪০) ও চাঁন বড়ু (৪৫)। তারা সম্পর্কে ননদ-ভাবী। বৃহস্পতিবার সকাল সাড়ে ৬টার দিকে রূপসী বাংলা হোটেলের সামনের মোড়ে এ দুর্ঘটনা ঘটে বলে রমনা থানার ওসি মো. মশিউর রহমান জানান। তিনি বলেন, হতাহতরা বরিশালের বাসিন্দা। তারা সদরঘাট থেকে একটি সিএনজিচালিত অটোরিকশায় করে তেজগাঁওয়ে এক আত্মীয়ের বাসায় যাচ্ছিলেন। রূপসী বাংলা হোটেলের সামনে পৌঁছালে বিপরীত দিক থেকে আসা গুলিস্তানগামী এটিসিএল পরিবহনের একটি বাস অটোরিকশাকে ধাক্কা দেয়। আহত অটোরিকশা আরোহীদের উদ্ধার করে ঢাকা মেডিকেল কলেজ হাসপাতালে নেয়া হলে চিকিৎসক দুজনকে মৃত ঘোষণা করেন বলে মেডিকেল পুলিশ ফাঁড়ির পরিদর্শক মোজাম্মেল হক জানান। আহত দুজন আশঙ্কামুক্ত বলে জানান তিনি।
